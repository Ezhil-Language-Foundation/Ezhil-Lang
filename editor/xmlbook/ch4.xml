<chapter title="எழில் நிபந்தனைகள்">
<section>
இதுவரை, நாம் எழுதிய நிரல் வகைகள் அனைத்தும், நேர் கோட்டில் செல்பவை. அதாவது, ஒரு வரிக்குப்பிறகு அடுத்த வரி, பின்னர் இன்னொரு வரி... இப்படி.

அவ்வாறில்லாமல், சில காரணிகளுக்கேற்ப ஒரே நிரலை வெவ்வேறுவிதமாக மாறி இயங்கச் செய்ய முடியுமா?

தாராளமாகச் செய்யலாம், இதற்கு நாம் தர்க்கக் குறியீடுகளைப் பயன்படுத்தவேண்டும்.

உதாரணமாக, நீங்கள் வீட்டுப்பாடம் எழுதி முடித்தால், விளையாடச் செல்லலாம் என்று உங்கள் தாய் கூறுகிறார். இதனைத் தர்க்கக் குறியீடுகளின்படி எப்படி எழுதுவது?

	* வீட்டுப்பாடம் எழுதி முடித்துவிட்டாயா?
	* ஆம் எனில் ... விளையாடலாம்
	* இல்லை எனில் ... விளையாடக்கூடாது

இதே விஷயத்தை "எழில்" மொழியில் ஒரு நிரலாக எழுதிப் பார்ப்போமா? இதோ, இப்படி:

<code>
#*************************************
அ = உள்ளீடு("வீட்டுப்பாடம் எழுதிவிட்டாயா? ")

@(அ == "ஆமாம்") ஆனால்
	பதிப்பி "விளையாடச் செல்லலாம்"
இல்லை
	பதிப்பி "வீட்டுப்பாடம் எழுதியபிறகுதான் விளையாடவேண்டும்!"
முடி
#*************************************
</code>

இங்கே நாம் பயன்படுத்தியிருக்கும் தர்க்கக் குறியீடு, இப்படி அமைகிறது:
<list>
	* முதலில் "@" என்ற சிறப்பு எழுத்து
	* அடுத்து, அடைப்புக்குறிக்குள் நாம் ஒப்பிடவிரும்பும் விஷயம் (அ = "ஆமாம்")
	* அடுத்து, "ஆனால்" என்கிற சொல்
	* அடுத்த வரியில், அந்த ஒப்பீடு உண்மை எனில், நாம் செய்ய விரும்பும் செயல், இங்கே நாம் ஒன்று அல்லது அதற்கு மேற்பட்ட செயல்களை வெவ்வேறு வரிகளில் தரலாம்
	* அடுத்து "இல்லை" என்கிற சொல்
	* அடுத்த வரியில், அந்த ஒப்பீடு பொய் எனில், நாம் செய்ய விரும்பும் செயல், இங்கேயும் நாம் ஒன்று அல்லது அதற்கு மேற்பட்ட செயல்களை வெவ்வேறு வரிகளில் தரலாம்
	* நிறைவாக "முடி" என்கிற சொல், நாம் செய்யும் தர்க்கரீதியிலான பணிகளை நிறைவு செய்கிறது
</list>

இதைப் புரிந்துகொள்வதற்கு, இன்னோர் எளிய உதாரணம் பார்ப்போம்:

*************************************
வயது = உள்ளீடு("உங்கள் வயது என்ன? ")

@(வயது > 18) ஆனால்
	பதிப்பி "நீங்கள் தேர்தலில் வாக்களிக்கலாம்"
	பதிப்பி "நீங்கள் வாகனம் ஓட்டலாம்"
இல்லை
	பதிப்பி "நீங்கள் தேர்தலில் வாக்களிக்க இயலாது"
	பதிப்பி "நீங்கள் வாகனம் ஓட்ட இயலாது"
முடி
*************************************

இதையே கொஞ்சம் விரிவுபடுத்தி, ஒரு சிறிய விநாடி வினா நிகழ்ச்சி நடத்துவோமா?

*************************************
பதிப்பி "இந்தியாவின் தலைநகரம் எது?"
பதிப்பி "அ. சென்னை"
பதிப்பி "ஆ. மதுரை"
பதிப்பி "இ. டெல்லி"
பதிப்பி "ஈ. மும்பை"

சரியானவிடை = "இ"
உங்கள்விடை = உள்ளீடு("உங்களுடைய பதில் என்ன? ")

@(சரியானவிடை == உங்கள்விடை) ஆனால்
	பதிப்பி "வாழ்த்துகள். உங்களுக்கு 10 மதிப்பெண்கள்!"
இல்லை
	பதிப்பி "தவறான விடை. மீண்டும் முயற்சி செய்யுங்கள்!"
முடி
*************************************

சில நேரங்களில், ஒரு தர்க்க ஒப்பீட்டுக்குள் இன்னொரு தர்க்க ஒப்பீடும் வரலாம், அப்போது @, ஆனால், இல்லை, முடி ஆகிய நான்கு சொற்களையும் முழுமையாக, அடுத்தடுத்து வரும் ஒரே தொகுப்பாக (Block) ஒன்றுக்குள் இன்னொன்றை அமைத்துப் பயன்படுத்தவேண்டும். கிட்டத்தட்ட உங்கள் கணிதப் பாடத்தில் வரும் அடைப்புக்குறிகளைப்போல என்று வைத்துக்கொள்ளுங்களேன்!

உதாரணமாக, இந்த நிரலைப் பாருங்கள்:

*************************************
அ = உள்ளீடு("ஓர் எண்ணைச் சொல்லுங்கள் ")
ஆ = உள்ளீடு("இன்னோர் எண்ணைச் சொல்லுங்கள் ")

@(அ == ஆ) ஆனால்
	பதிப்பி "இரு எண்களும் சமம்!"
இல்லை
	@(அ > ஆ) ஆனால்
		பதிப்பி "முதல் எண் பெரியது!"	
	இல்லை
		பதிப்பி "இரண்டாம் எண் பெரியது!"
	முடி
முடி
*************************************

இதுவரை நாம் பார்த்த நிரல்களோடு ஒப்பிடுகையில், இது கொஞ்சம் பெரியதாக உள்ளது. பின்னர் இன்னொருநாள் வேறொருவரோ (அல்லது நாமேகூட) இதனைப் படித்தால் நமக்குப் புரியுமோ, புரியாதோ!

ஆகவே, நிரல் எழுதும்போதே, அதற்கான விளக்கங்களையும் ஆங்காங்கே எழுதிவிடுவது நல்லது. இதற்கு நீங்கள் "##" என்ற சின்னத்தைப் பயன்படுத்தவேண்டும். இதோ இப்படி:

*************************************
## இந்த நிரலை எழுதியவர்: சந்திரசேகரன்

## முதல் எண்ணை உள்ளிடுதல்

அ = உள்ளீடு("ஓர் எண்ணைச் சொல்லுங்கள் ")

## இரண்டாவது எண்ணை உள்ளிடுதல்

ஆ = உள்ளீடு("இன்னோர் எண்ணைச் சொல்லுங்கள் ")

## உள்ளிட்டப்பட்ட இரு எண்களும் சமமா என்று ஒப்பிட்டுப் பார்த்தல்

@(அ == ஆ) ஆனால்
	பதிப்பி "இரு எண்களும் சமம்!"
இல்லை

## அவற்றில் ஏதேனும் ஒன்று பெரியதா என்று ஒப்பிட்டுப் பார்த்தல்

	@(அ > ஆ) ஆனால்
		பதிப்பி "முதல் எண் பெரியது!"	
	இல்லை
		பதிப்பி "இரண்டாம் எண் பெரியது!"
	முடி
முடி
*************************************

இப்போது, உங்களுக்கு ஒரு பயிற்சி. கீழ்க்காணும் தேவைக்கேற்ப "எழில்" மொழியில் ஒரு நிரல் எழுதுங்கள், ஆங்காங்கே உரிய விளக்கங்களுடன் அது அமையவேண்டும்:

	* இன்று என்ன கிழமை என்று கேட்டுத் தெரிந்துகொள்ளவேண்டும்
	* அது சனி அல்லது ஞாயிறு எனில், விடுமுறை நாளை அனுபவிக்குமாறு வாழ்த்தவேண்டும்

விடை:

*************************************
## இந்த நிரலை எழுதியவர்: கவிதா

## கிழமை உள்ளிடப்படுகிறது

கிழமை = உள்ளீடு("இன்று என்ன கிழமை?")

## இது சனிக்கிழமையா?

@(கிழமை == "சனி") ஆனால்
	பதிப்பி "மகிழ்ச்சி, விடுமுறை நாளை அனுபவியுங்கள்!"
இல்லை
## இது ஞாயிற்றுக்கிழமையா?

	@(கிழமை == "ஞாயிறு") ஆனால்
		பதிப்பி "மகிழ்ச்சி, விடுமுறை நாளை அனுபவியுங்கள்!"
	இல்லை
		பதிப்பி "நன்றி, இந்த நாள் இனிய நாளாகட்டும்!"
	முடி
முடி
*************************************
</section>
</chapter>

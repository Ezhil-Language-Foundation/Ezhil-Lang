<chapter title="எழில் ஒரு அறிமுகம்">
<section>
இப்போது, "எழில்" மொழியைக் கொண்டு தமிழிலேயே கணினி நிரல், அதாவது Software Program எப்படி எழுதுவது என்று கற்றுக்கொள்வோம்.

அதற்குமுன்னால், நீங்கள் ஏற்கெனவே "எழில்" மொழியைப் பயன்படுத்துவதற்கான மென்பொருளை (Software) இணையத்திலிருந்து பதிவிறக்கம் செய்துவிட்டீர்கள் (Downloaded), உங்கள் கணினியில் அதை நிறுவிவிட்டீர்கள் (Installed) என நம்புகிறேன். ஒருவேளை நீங்கள் அதைச் செய்யவில்லை என்றால், உடனடியாக http://ezhillang.org/ என்ற இணைய தளத்துக்குச் செல்லுங்கள், அங்கே தரப்பட்டுள்ள உதவிக் குறிப்புகளின் அடிப்படையில் உங்கள் கணினியை "எழில்" மயமாக்குங்கள்!

அடுத்து, நாம் நிரல் எழுதத் தொடங்கவேண்டும். ஆனால், எங்கே?

இதற்கு நாம் $Interpreter$ என்ற பகுதியைத் தொடங்கவேண்டும். அதாவது, உங்களது நிரலை வாசித்து, அதைச் செயல்படுத்தி விடைகளைத் திரையில் காட்டுகிற பகுதி. நம் வசதிக்காக, இதனை "நிரல் மேசை" என அழைப்போம்!

உங்களது எழில் கணினித் திரையில் "ez" என்று தட்டச்சு செய்யுங்கள். விசைப்பலகையில் உள்ள "Enter" விசையைத் தட்டுங்கள்.

உடனே, உங்கள் திரையில் Interpreter, அதாவது நிரல் மேசை தோன்றும். இதில்தான் நாம் நம்முடைய நிரல்களை எழுதப்போகிறோம்***

இப்போது, ஒரு மிக எளிய நிரல் எழுதுவோம். இதன் பெயர், ‘வணக்கம்’.

அதாவது, உங்கள் கணினி உங்களுக்கு வணக்கம் சொல்லப்போகிறது. அதற்கு நீங்கள் பிறப்பிக்கவேண்டிய கட்டளை இது:

*************************************
பதிப்பி "வணக்கம் தமிழகம்!"
*************************************

இந்தக் கட்டளையை நீங்கள் தட்டச்சு செய்து, "Enter" என்ற விசையைத் தட்டுங்கள்.

மறுவிநாடி, உங்கள் திரையில் "வணக்கம் தமிழகம்!" என்ற எழுத்துகள் தோன்றும்.

வாழ்த்துகள்! நீங்கள் உங்களுடைய முதல் நிரலை எழுதிவிட்டீர்கள்!

இது மிக எளிமையான நிரல்தான். இன்னும் சிக்கலான, பயனுள்ள பல செயல்களைச் செய்யக்கூடிய நிரல்களை அடுத்தடுத்து எழுதப்போகிறீர்கள்.

அதற்குமுன்னால், நாம் தொடங்கிய நிரல் மேசையை எப்படி மூடிவைப்பது என்று தெரிந்துகொள்ளவேண்டும். அதற்கு நீங்கள் பயன்படுத்தவேண்டிய கட்டளைச் சொல் exit()

இதைத் தட்டச்சு செய்து "Enter" பொத்தானை அழுத்தியதும், நிரல் மேசைத் திரை காணாமல் போய்விடும்.

பிறகு, நமக்கு வேண்டியபோது ez என்று தட்டச்சு செய்து மீண்டும் "Enter" பொத்தானை அழுத்தினால் போதும், மீண்டும் நிரல் மேசை தோன்றும், அடுத்த நிரலை எழுதத் தொடங்கலாம்.

இப்போது, "எழில்" மொழியைப் பயன்படுத்திச் சில எளிய கணக்குகளைப் போடுவோம்.

முதலில், நாம் ஏற்கெனவே பார்த்த முறைப்படி உங்கள் நிரல் மேசையைத் திறந்துகொள்ளுங்கள். அதில் கீழே உள்ள வரியைத் தட்டச்சு செய்து "Enter" பொத்தானை அழுத்துங்கள்

*************************************
பதிப்பி 10+15
*************************************

இப்போது உங்கள் திரையில் 25 என்ற எண் தோன்றும். அதாவது, 10, 15 ஆகியவற்றின் கூட்டுத் தொகை.

இதேபோல், நாம் கழித்தல், பெருக்கல், வகுத்தல் ஆகியவற்றையும் செய்யலாம். இப்படி:

*************************************
பதிப்பி 30-5
பதிப்பி 5*5
பதிப்பி 25/5
*************************************

இன்னும் கொஞ்சம் பெரிய கணக்கு, இருபத்தைந்தின் அடுக்கு இரண்டு, அதாவது 25 * 25 எப்படிக் கணக்கிடுவீர்கள்? இதோ, இப்படிதான்:

*************************************
பதிப்பி 25^2
*************************************

இந்தக் கணக்குகளை நாம் தனித்தனியே போடவேண்டும் என்று அவசியம் இல்லை, பலவற்றைத் தொகுத்து ஒரே வரியில்கூட எழுதலாம். இப்படி:

*************************************
பதிப்பி (((5+(25^2))/6)^2)
*************************************

இங்கே நீங்கள் அடைப்புக்குறி தந்துள்ள வரிசைப்படி "எழில்" ஒவ்வொரு கணக்காகப் போடும், நிறைவாக சரியான விடையைச் சொல்லிவிடும்.

உங்களுடைய கணக்கு வகுப்பில் "பை" என்ற முக்கியமான எண்ணைப்பற்றிப் படித்திருப்பீர்கள். 3.14 என்று தொடங்கும் அந்தப் பயனுள்ள எண்ணை உங்களது "எழில்" கணக்குகளில் பயன்படுத்தவேண்டுமானால், இப்படி எழுதவேண்டும்:

*************************************
பதிப்பி  pi()
*************************************

இதேபோல், Sin, Cos, Tan, Log போன்றவற்றையும் "எழில்" கணக்குகளில் கொண்டுவரலாம். These trigonometric functions need input in radians.
இப்படி:

<code>
#************************************
radian = pi()/180
பதிப்பி Sin(30*radian)
பதிப்பி Tan(60*radian)
பதிப்பி Log(100*radian)
#************************************
</code>

ஆனால், இவையெல்லாம் நாமே தட்டச்சு செய்கிற கணக்குகள். கொஞ்சம் வித்தியாசமாக, நாம் கேட்கிற கணக்குகளைக் கணினியே போட்டுப் பதில் தரும்படி மாற்றமுடியாதா?

நிச்சயமாகச் செய்யலாம், அதுதான் நம்முடைய அடுத்த பணி!

இதுவரை, நாம் தட்டச்சு செய்த விஷயங்களை "எழில்" மொழி அப்படியே நிறைவேற்றிக்கொண்டிருந்தது. இப்போது, அது கேட்கும் கேள்விக்கு நாம் பதில் சொல்லப்போகிறோம்.

இதற்கு நாம் "உள்ளீடு" என்ற கட்டளையைப் பயன்படுத்தவேண்டும். இதுபோல:

<code>
#************************************
முதல்எண் = எண்_உள்ளீடு("ஓர் எண்ணைச் சொல்லுங்கள்: ")
#************************************
</code>

இந்தக் கட்டளையை நிறைவேற்றினால், உங்கள் கணினித் திரையில் "ஓர் எண்ணைச் சொல்லுங்கள்: " என்ற எழுத்துகள் தோன்றும். நீங்கள் ஏதாவது ஓர் எண்ணைத் தட்டச்சு செய்து "Enter" பொத்தானை அழுத்தவேண்டும்.

உடனே, நீங்கள் தட்டச்சு செய்த எண் கணினியால் பெறப்பட்டு, "முதல்எண்" என்ற பெயரில் சேமிக்கப்பட்டுவிடும்.

இப்போது, இரண்டாவதாக இன்னோர் எண்ணையும் உள்ளீடு செய்வோம். இப்படி:

*************************************
இரண்டாம்எண் = எண்_உள்ளீடு("இன்னோர் எண்ணைச் சொல்லுங்கள்: ")
*************************************

இந்தக் கட்டளை நிறைவேறியதும், நீங்கள் இன்னோர் எண்ணைத் தட்டச்சு செய்யவேண்டும். அது "இரண்டாம்எண்" என்ற பெயரில் சேமிக்கப்பட்டுவிடும்.

இப்போது, இந்த இரண்டு எண்களையும் கூட்டி, "மூன்றாம்எண்" என்ற பெயரில் சேமிப்போம். இது உங்களுக்கு ஏற்கெனவே நன்றாகத் தெரிந்த விஷயம்தானே:

*************************************
மூன்றாம்எண் = முதல்எண் + இரண்டாம்எண்
*************************************

நிறைவாக, இந்த விடையை அச்சிடுவோம், இதோ இப்படி:

*************************************
பதிப்பி "நீங்கள் தந்த எண்களின் கூட்டுத் தொகை: ", மூன்றாம்எண்
*************************************

அவ்வளவுதான். இப்போது, இந்த நிரலை இயக்கிப் பார்ப்போம்.

See : simple_add.n
*************************************
ஓர் எண்ணைச் சொல்லுங்கள்: 6
இன்னோர் எண்ணைச் சொல்லுங்கள்: 7
நீங்கள் தந்த எண்களின் கூட்டுத் தொகை: , 13
*************************************
ஓர் எண்ணைச் சொல்லுங்கள்: 10
இன்னோர் எண்ணைச் சொல்லுங்கள்: 5
நீங்கள் தந்த எண்களின் கூட்டுத் தொகை: , 15
*************************************

அருமை! "எழில்" மொழியைப் பயன்படுத்தி ஓர் உபயோகமான நிரல் எழுதிவிட்டீர்கள்!

இப்போது, உங்களுக்கு ஒரு பயிற்சி.

ஒரு கடையில் மக்கள் வந்து காய்கறி, பழம், ரொட்டி வாங்கிச் செல்கிறார்கள். இவற்றின் விலைகளை நீங்கள் தனித்தனியே பெற்று, மொத்தக் கூட்டுத் தொகை எவ்வளவு என்று சொல்லவேண்டும். பின்னர், அவர்கள் தரும் தொகை எவ்வளவு என்று பார்த்து, மீதி சில்லறை எவ்வளவு என்றும் சொல்லவேண்டும்.

இதுவரை நீங்கள் கற்றுக்கொண்ட விஷயங்களை வைத்து அதற்கு ஒரு நிரல் எழுதுங்கள் பார்க்கலாம்!

விடை:

*************************************
காய்கறி = உள்ளீடு("காய்கறி வாங்கிய தொகை எவ்வளவு? ")
பழம் = உள்ளீடு("பழம் வாங்கிய தொகை எவ்வளவு? ")
ரொட்டி = உள்ளீடு("ரொட்டி வாங்கிய தொகை எவ்வளவு? ")

மொத்தத்தொகை = காய்கறி + பழம் + ரொட்டி

பதிப்பி "நீங்கள் தரவேண்டிய ரூபாய் ", மொத்தத்தொகை

தரும்தொகை = உள்ளீடு("நீங்கள் தரும் தொகை எவ்வளவு? ")

மீதித்தொகை = தரும்தொகை - மொத்தத்தொகை

பதிப்பி "நன்றி. மீதி சில்லறையைப் பெற்றுக்கொள்ளுங்கள்: ரூபாய் ", மீதித்தொகை
*************************************
$teaser how to extend this to any number of items using loops$
</section>
</chapter>